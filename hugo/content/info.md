---
title: "O stránke"
---

Vitajte na stránke **Jednotný Katolícky Spevník** (JKS) určenej pre mobilné zariadenia. Vznikla ako moja osobná iniciatíva katolíka zvyknutého na istý komfort, ktorý mi návštevou svätej omše v inej farnosti ako mojej domácej chýbal.

Vo farnosti Habovka si totiž veriaci nepotrebujú priniesť knižku JKS, pretože piesne sa v kostole počas omše premietajú dataprojektorom na plátno. A tak sa aj veriaci, ktorí bežne so sebou JKS nenosia, zapájajú do omše svojím spevom a spievajú vždy správnu pieseň, správnu strofu a správny text. Existujú totiž staršie a novšie texty piesní a každý si potom spieva tú svoju.

Aj keď v mnohých kostoloch sú JKS k dispozícii pri vstupe do chrámu, nie je to pravidlom. Zobrať si so sebou svoj mobil však zabudnem málokedy. Chýbala mi ale funkčná a jednoduchá forma, ako doň dostať JKS. Na internete sa dá nájsť [oficiálna stránka](http://www.nws.sk/ssv/JKS/index.php?a=123) JKS od Spolku Svätého Vojtecha (SSV). Nie je však určená pre mobilné zariadenia a zrejme kvôli ochrane textov sú tieto zobrazované vo forme obrázka, ktoré okrem ostatných dekorácií, zbytočne spomaľujú jej načítanie. [Ďalší kandidát](https://spevnik.szm.com/), ktorý je zrejme tiež len súkromnou iniciatívou "nespokojného" katolíka a poslúžil ako inšpirácia pre môj projekt, postráda formu a používateľskú prívetivosť pri práci na mobilnom zariadení. Na jednej webstránke sú všetky texty, čo ju na jednej strane umožňuje otvoriť si doma a v kostole s ňou pracovať bez potreby internetu, na druhej strane jej veľkosť spomaľuje jej načítanie cez mobilný internet, ťažko sa na nej pohybuje a obsahuje reklamy.

Môj projekt [elektronickej JKS](https://www.ejks.sk/) sa snaží o stránku s textami piesní z JKS, ktorá by bola:

- prispôsobená pre mobilné zariadenia
- jednoduchá a prehľadná
- rýchla a bez zbytočných obrázkov
- prispôsobiteľná potrebám používateľa
- bez chýb a preklepov
- na ľahko zapamätateľnej adrese
- zadarmo a bez reklám

Stránku som vytvoril vo svojom voľnom čase a prevádzkujem ju z vlastných úspor. Verím, že cena webhostingu a domény nenarastie natoľko, aby som si jej prevádzku nevedel dovoliť. Dúfam, že pomôže aj ostatným častejšie sa zapájať do spevu počas svätej omše, zvlášť mladým ľuďom, ktorí knižku JKS možno v ruke nikdy nedržali, avšak ani svoj mobil nikdy z ruky nepustili :smile:.

Ak by ste stránku vedeli vylepšiť, prípadne chcete len opraviť chybu, jej zdrojový kód je voľne dostupný na [GitHub](https://github.com/stanislavbebej/ejks).

> Pôvodnú verziu stránky nájdete na [GitHub Pages](https://stanislavbebej.github.io/ejks/)
